Tilpasningsparathed
===================
...vil være afgørende i en fremtid, der må forventes at blive endnu mere
dynamisk, kompleks og foranderlig, end den er idag.

På Den dansk-franske Skole mener vi, at børnene får de bedste muligheder for at
begå sig i denne fremtid ved at:

 - opøve åbenhed over for det fremmede, at se forskellighed som muligheder.

 - holde undervisningsmiljøet så virkelighedsnært som muligt.

 - skabe en kultur, hvor det at gøre sit bedste er normen.

 - satse på forståelse og grundighed fremfor udenadslære.

Vi anser det for helt centralt at læring sker i en dynamisk, motiveret gruppe, hvor børn og voksne
bruger hinandens kompetencer og talenter til at nå deres faglige målsætninger.

Skolens grundlag
================
Det bedste af to kulturer - og mere til
---------------------------------------
Udover den praktiske fordel at mestre to sprog på modersmålsniveau har
bikulturalitet det plus, dels at det markant udvider børnenes begrebsapparat,
dels at det relativiserer den ene kultur i forhold til den anden og omvendt. Det
bikulturelle menneske oplever således begge sine kulturer både inde- og udefra,
og forstår følgeligt dem begge bedre.

Aldersblandede klasser
----------------------
Ved at blande børnene aldersmæssigt tilstræber vi at udnytte de
erfaringsudvekslings- og læringsprocesser der naturligt finder sted mellem børn
på forskellige stadier. Børnene bliver eksempler for hinanden. Ved at
videreformidle sin kundskab bliver den enkelte styrket indenfor emnet - og
opbygger tillid, selvtillid og selvværd.

Le Støttegroupe
---------------
"Le Støttegroupe" har til formål at sikre, at undervisningen rodfæstes i reelle problemstillinger. 

Dette foregår i praksis ved, at en voksen fra gruppen i samarbejde med læreren forbereder en workshop om et emne, som  pågældende har praktisk ekspertise indenfor.

Gruppen er åben for alle, der ønsker at bidrage.
